Verjetno ni pri opravljanju nobenega drugega poklica tolikšnih
razlik med državami kot pri tajniškem. Na Zahodu se tajnice
vključujejo v delovne skupine in prevzemajo čedalje večjo
odgovornost. Pri Japoncih pa so administrativne sodelavke
še vedno mlada dekleta, ki jim strežejo s čajem in kavo.
Japonske tajnice v nasprotju z zahodnimi nimajo dejavne,
ustvarjalne vloge v oddelku ali skupini, posledice česar zunanji
opazovalci zaznavamo kot pomanjkanje motivacije ali majhno pred-
nost delu z miselnostjo o ozkem področju dela, zunaj katerega
jih nič ne zanima. Zahtevna dela, kakršna opravljajo slovenske
tajnice oddelka ali manjšega podjetja, na Japonskem opravlja več
polno zaposlenih oseb s fakultetno izobrazbo, ki se specializirajo
za vsako opravilo posebej in si vzamejo dovolj časa, da ga nadvse
temeljito in natančno opravijo. Izvedejo vse mogoče poizvedbe, ki
se nanašajo na dokument, ki ga praviloma tudi večkrat evidentirajo,
preslikajo in kopijo pošljejo na lokacijo, več sto kilometrov
oddaljeno od sedeža podjetja. Gre za poseben varnostni prijem, s
katerim želijo preprečiti izgubo dokumenta, kar je največja
nemarnost, ki se lahko zgodi vestnemu uslužbencu. Japonci se prav
zaradi dolgotrajnih in dragih postopkov v njihovem načinu pisarniškega
poslovanja zanimajo za elektronsko poslovanje. Z njim bistveno
zmanjšajo papirnato vojsko med podjetji in seveda njene stroške.
Administrativni izdatki postajajo vedno pogostejša tarča pri
racionalizaciji poslovanja podjetij, do katerih prihaja zaradi hude
mednarodne konkurence. Odpraviti pa bo potrebno tudi lokalne posebnosti
v menedžmentu - nepreglednost postopkov, dolgotrajno odločanje,
podvajanje dela. V večji meri bi morali prevzeti uspešnejši zahodni
model, kar pomeni med drugim tudi spremembo v sistemu nagrajevanja
in napredovanja. Ženske zdaj v povprečju zaslužijo štirideset
odstotkov manj kot moški pri opravljanju enakih opravil. Zaposlujejo
se začasno kot rezervna delovna sila, pri čemer začasno zaposleni
delavci zaslužijo polovico manj kot redno zaposleni. Ker nimajo polne
zaposlitve, lahko opravljajo samo rutinska opravila brez možnosti
napredovanja. Večja racionalizacija v japonskih podjetjih predstavlja
tudi boljšo razmejitev dela med upravljalskimi in administrativnimi
funkcijami ter popolno izrabo notranjih virov. Pričakovati je, da se
bo v bližnji prihodnosti pokazalo, kaj pomeni za podjetje dobra in
sposobna tajnica, saj do sedaj njihove zmogljivosti sploh niso bile
izkoriščene. Ugotavljajo, da je zdaj v japonskih podjetjih zaposlenih
milijon ljudi preveč, klasična administrativna opravila pa prehajajo
na strokovne sodelavce. Položaj ženske v družbi se nedvomno kaže tudi
na delovnem mestu. Japonke, ki morajo biti v tradicionalnem pogledu
predvsem ljubke oskrbnice doma, s svojo navzočnostjo lepšajo podobo
pisarne. Za japonske tajnice še posebej velja, da je videz vse.
Dnevno oprani in skrbno počesani lasje, nežno, skoraj neopazno
naličen obraz z brezhibno nanesenim rdečilom na ustnicah, sodoben
kostim pastelnih barv, nevsiljiva dišava so razpoznavni znak vsake
tajnice. Pogosto jih imenujejo cvetje pisarne ali dame pisarne.
Oglaševalska industrija si močno prizadeva pritegniti pozornost
velikega števila neodvisnih mladih dovolj bogatih tajnic, ki so
visoko izobražene ter si po službi želijo še kaj več.
Vodi zabaviščna industrija s kavarnami za diskreten klepet. Položaj
japonske tajnice se močno spreminja in z manjšim številom zaposlenih
bo prav gotovo postala pomemben člen v podjetju, spremenila pa se bo
tudi profesionalna etika do tega poklica. Mlade ženske postajajo tudi
pod vplivom medijev, sodobnega mestnega življenja in načina preživljanja
prostega časa vedno bolj komunikativne, zahtevne in karierno usmerjene.
Kariera v tem delu sveta v nasprotju z Zahodom ne pomeni poklicnega
napredovanja, ampak polno zaposlitev s prihodki, ki omogočajo
neodvisno življenje. Že danes je v marsikaterem moškem delovnem okolju
tajnica edina, ki govori angleško, obvlada oddajanje in sprejemanje
faksov z računalnikom, ki zmore najti manjkajoči dokument ali naslove
kontaktnih oseb, ki lahko postreže z novo izvirno idejo.
