Služba od vas zahteva visoko profesionalnost in zanesljivost, zato
skušajte biti pri svojem delu strokovni, profesionalni in suvereni.
Delovne naloge opravljajte z vso resnostjo in odgovornostjo. Poslovnost
in poklicna odgovornost nalaga vsem zaposlenim, da delo opravljajo
dobro in pošteno z vso odgovornostjo in zbranostjo. Če pri delu napravite
napako, jo čimprej odpravite ali druge opozorite nanjo. Delo opravljajte
sproti, hitro in natančno. Pri svojem delu bodite čimbolj samostojni in
neodvisni. Ne prelagajte dela na jutri ali na ramena koga drugega.
Ravnajte v skladu s poslovnikom, interesi in vizijo podjetja, ki ga
zastopate. Skrbite za zaščito podatkov, s katerimi razpolagate, ali
tistih, do katerih imate dostop. Še posebej varujte poslovne skrivnosti
in osebne podatke zaposlenih. Zunaj delovnega mesta ne razpravljajte o
stvareh, ki zadevajo poslovanje podjetja, narave vašega dela ali delovnih
nalog. O njih ne govorite s poslovnimi partnerji ali drugimi osebami zunaj
pisarne. Skrbno torej čuvajte poslovne skrivnosti. Vaša pisalna miza naj
bo urejena tako, da so pomembni dokumenti skriti očem, ki jih ne smejo
videti. Zaupne listine imejte zato obrnjene narobe ali pa jih položite
v predal. Enako velja tudi za tekste na računalniških ekranih. Dokumente
shranite in zaprite datoteko. Vaše zapisnike in rokovnike imejte zaprte
ali spravljene v predalu. Kadar vašega nadrejenega ni v pisarni, imejte
vrata njegove pisarne zaprta in vanjo ne spustite nikogar. Morebitni
obiskovalci naj nanj počakajo pri vas ali v za to namenjeni sobi. Če
imate v predalu pisalne mize zaupne dokumente ali gotovino za službene
namene, ne pozabite poskrbeti za varnost. Vedno tudi preverite vir
informacij, njihovo pravilnost ter pomembnost, preden jih posredujete
naprej. Obveščanje naj bo razumljivo, koristno in pravočasno. Vsa
naložena opravila si zapišite, da ne boste kakšnega izmed njih
pozabili. Na delovno nalogo se prej ustrezno pripravite. Pri pripravi
sestanka bodite pozorni, da v pripravljenem gradivu ne bo napak, in da
ga bodo vsi udeleženci prejeli pravočasno. Preden se začne sestanek
preglejte in pripravite sejno sobo. Če boste pisali zapisnik, pred
začetkom sestanka poskrbite za postrežbo. Sestankov se udeležujte točno
in ne zamujajte. Med sestankom ne zapuščajte sejne sobe. Pravočasno
preglejte reprezentančne zaloge. Organiziranost časa naj bo takšna, da
vam zagotavlja čimveč nalog. Skrbite za vrstni red opravljenih nalog,
kajti le na takšen način boste imeli nad njimi dober pregled.
Razporejene naj bodo po pomembnosti. Najprej se lotite najbolj
pomembnih, nato naj sledijo tiste, ki so manj pomembne. Ne obljubljajte,
česar ne boste mogli izpolniti. Če se vam zgodi, da zadeve ne morete
dokončati, osebi pojasnite razloge, se ji vljudno opravičite in ji
povejte, kdaj bo naloga končana. Obljubljajte samo tisto, kar boste
resnično lahko storili. Na delo prihajajte točno, po možnosti prej,
preden pride vaš nadrejeni. Upoštevajte predpisani delovni čas in naj vam
ne bo težko ostati kakšno minutko dlje, ko je to potrebno. Med delovnim
časom ne odhajajte po zasebnih opravkih in se izogibajte zasebnih
telefonskih pogovorov. Bodite prijazni, kajti prijaznost je vstopnica
v svet poslovne kulture. V svoje delo vnašajte čimveč pozitivnih misli.
Razmislite o možnostih izboljšanja medsebojnih odnosov in pri tem
ostanite pošteni in taktni. Več kot prijateljstvo na delovnem mestu
ni primerno, medsebojni odnosi pa naj bodo poslovni in ne preveč osebni.
V primeru komplimentov ostanite prijazni, vendar dostojanstveni in s
primerno distanco. Pri delu si prizadevajte za najvišjo možno kakovost
izdelkov in opravljenih nalog. Bodite inovativni in ustvarjalni, kajti
ustvarjalno ozračje je tisto, ki poleg poslovnih uspehov in istega cilja
povezuje ljudi med seboj. Do dela imejte pozitiven odnos in bodite tudi
sami dovolj disciplinirani. Kar vas moti pri drugih, skušajte odpraviti
najprej pri sebi. Svoje strokovno znanje nenehno izpopolnjujte, tudi
zaradi novosti, ki vsakodnevno prihajajo v vašo pisarno. Svoje znanje
posredujte naprej, saj je le ob izmenjavi izkušenj, znanja in miselnosti
mogoče doseči boljše rezultate dela, ki pripeljejo tudi k večjemu uspehu.
Pri delu pomagajte mlajšim kolegom, da jim delo steče. Bodite jim
za zgled in jim predstavite svoje delo tako, da ga bodo spoznali,
da ga bodo znali ceniti, ob tem pa bodo tudi vas spoštovali.

