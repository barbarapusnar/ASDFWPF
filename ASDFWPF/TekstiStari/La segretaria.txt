Un segretario è un impiegato che svolge vari 
tipi di mansioni di fiducia all'interno di un 
ufficio, azienda, ente o altro tipo di organizzazione, 
soprattutto per quanto riguarda la stesura e 
gestione dei documenti, spesso per conto di uno 
specifico superiore, al quale fa da aiutante. 
Nella sua origine etimologica, si riferisce alla 
parola latina secretum (segreto), volendo significare 
colui che custodisce segreti, informazioni confidenziali. 
In genere il segretario che svolge la sua funzione 
in amministrazioni e società private ha il compito 
di facilitare e organizzare il lavoro di colui 
da cui dipende. In passato il compito principale 
del segretario, di solito esperto di stenografia 
e dattilografia, consisteva nella redazione e 
conservazione di documenti cartacei relativi 
al genere di attività che svolgeva l'ufficio 
a cui era addetto. Questo può essere ancora 
oggi considerato il primo livello del lavoro 
di segreteria dove è essenziale una buona padronanza 
della lingua e della capacità di scrivere tramite 
i nuovi strumenti di scrittura elettronica. Acquisendo 
sempre più esperienza, il segretario svolge compiti 
aggiuntivi a quelli riguardanti la posta, le 
fotocopie, e gli ordini d'acquisto per i materiali 
di cancelleria e assume il ruolo di segretario-assistente 
personale. Per questo lavoro l'assistente deve 
avere doti organizzative e nozioni sul settore 
dell'azienda in cui opera. Il segretario di uno 
studio medico, ad esempio, deve avere almeno 
delle conoscenze di base sulla terminologia medica; 
il segretario di un avvocato deve avere delle 
nozioni di giurisprudenza e così è per tutti 
i settori. Il segretario specializzato deve 
avere la capacità di comunicare in una o più 
lingue straniere e di interagire con il pubblico, 
i fornitori, i clienti e deve essere in grado 
di emulare lo stile, la filosofia aziendale e 
societaria del dirigente per il quale lavora 
e dal quale è talora anche incaricato di tenere 
i libri contabili. 
