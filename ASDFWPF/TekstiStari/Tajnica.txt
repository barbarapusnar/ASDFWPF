Tajnik ima široko področje dela in opravlja različne 
delovne naloge. Sprejema obiskovalce, poslovne 
partnerje in z njimi poslovno komunicira. Komuniciranje 
poteka tudi po telefonu. Telefonske klice preusmerja 
oziroma v primeru, da naslovnik ni dosegljiv, 
prevzame za njega klic in mu preda informacijo, 
ki mora biti točna in zanesljiva. Tajnik sprejema 
pošto, vodi evidenco, jo razvršča in jo odpošilja. 
Skrbi za urejenost dokumentacije in pravilno 
shranjevanje dokumentarnega gradiva in dokumentov. 
Po navodilu ali samostojno sestavlja, piše in 
ureja dopise, zapisnike in drugo dokumentacijo. 
Pripravlja in pomaga pri organizaciji delovnih 
sestankov ter zagotavlja strokovno in administrativno 
podporo pri pripravi gradiv. Organizira tudi 
službena potovanja, zagotovi rezervacije in druge 
delovne obveznosti zaposlenih. Vodi rokovnik 
in rezervacije terminov, dogovarja se za sestanke 
in sprotno izdeluje njihov razpored. Skrbi za 
pogostitev in postrežbo gostov in sodelavcev 
na sestankih. Vodi kadrovsko evidenco in prisotnost 
na delu. Vzdržuje informacijski sistem in sledi 
novostim na tem področju. Tajnica je lahko zaposlena 
kot strojepiska, kot referent za kadrovske evidence, 
referent v knjigovodstvu, uradnica za nepremičnine, 
za zavarovalništvo ali kot arhivski uradnik. 
Lahko opravlja tajniška dela za enega nadrejenega 
ali več, zaposlena je v oddelku z več zaposlenimi. 
Delo tajnice je glede na njena opravila potrebno 
v veliki večini podjetij ali ustanov. Glede na 
strokovna znanja, ki jih ima, lahko dela kot 
referent za opisana področja in ni nujno zaposlena 
kot tajnica. Pri delu uporablja osebni računalnik, 
telefaks, skener, tiskalnik, telefonski aparat, 
fotokopirni stroj in druge elektronske medije 
ter ustrezno programsko opremo. Svinčniki, bloki 
in papir so nepogrešljivi pripomočki. Dokumente 
lahko prejme že v končni obliki ali pa jih pripravi 
sama, jih razmnožuje, razdeljuje in arhivira. 
V kolikor gre za zaupne materiale, poskrbi za 
njihovo zaščito in varno shranjevanje. Tajnica 
sprejema pošto, vodi evidenco, jo razvršča in 
odpravlja. Skrbi za urejenost dokumentacije in 
pravilno shranjevanje dokumentarnega gradiva. 
Tajnica zna pisno in ustno komunicirati v slovenskem 
in najmanj enem tujem jeziku. Dobro pozna splošni 
in poslovni bonton. Zna uporabljati telefon, 
elektronsko pošto in druge komunikacijske medije. 
Pozna osnove in predpise o pisarniškem poslovanju. 
Pozna osnove in predpise o varstvu arhivskega 
gradiva ter o hranjenju in izločanju dokumentarnega 
gradiva. Obvlada strojepisje, pozna osnove računalništva 
in programe za urejanje besedil. Pozna osnove 
organizacije dela in predpisov o delovnih razmerjih. 
Pozna osnove finančnega in knjigovodskega poslovanja, 
zna zbirati in obdelovati podatke in pozna osnove 
zunanje-trgovinskega poslovanja. 
