Temeljno načelo pri sklepanju pogodb na trgu, to je
med fizičnimi osebami ali med podjetji, je svobodno
urejanje pogodbenih razmerij. To pomeni, da se
pogodbeni stranki lahko dogovorita karkoli, pri
čemer pa vsebina in postopek dogovarjanja ne smeta
biti v nasprotju z zakonskimi predpisi, moralo in
ustavnimi načeli. V določenih primerih, če zakon
predpisuje vsebino ali elemente pogodbe ali drugega
pravnega odnosa, pogodbene stranke ne morejo
popolnoma prosto določati vsebine pogodbe. Prav tako
lahko pravni predpisi določajo sam postopek
sklepanja pogodb ali faze pogajanj in zbiranja
ponudb, še preden je pogodba sklenjena. Tako je s
posebnim predpisom določeno, da se morajo Republika 
Slovenija in občine, ko kupujejo ali oddajajo
material ali storitve, s pogodbo ravnati natančno po
določenem postopku. Postopek vsebuje številne
elemente, ki zavezujejo predvsem naročnika in le
posredno vplivajo na drugo pogodbeno stranko,
nekatera postopkovna določila pa določajo obvezna
ravnanja ponudnika. Zato je tudi z vidika malega
podjetnika treba poznati postopek izpeljave javnega 
razpisa za oddajo javnih naročil, saj to pomeni, da
ponudnik pozna svoje pravice in dolžnosti, kar mu
omogoča enakopravno udeležbo na javnem razpisu.
Odredba za postopke za izvajanje javnega razpisa za
oddajo javnih naročil to področje prisilno ureja.
Predlog zakona na tem področju prinaša precej novosti,
nekatere stvari razširi, nekatere pa podrobneje uredi.
V vlogi javnega naročnika, ki mora ravnati v skladu s
postopkom oddaje javnih naročil, nastopajo uporabniki
proračuna, to so predvsem državni organi in nekateri
drugi pravni subjekti, ki imajo status proračunskega
uporabnika. Prav tako so postopki oddaje javnih naročil
obvezni za občine in njihove organe. Predlog zakona
pojem naročnika razširja in vključuje tudi javne
gospodarske zavode, javna podjetja in druge pravne osebe
javnega prava, katerih ustanovitelj oziroma soustanovitelj
sta država ali lokalna skupnost. Vsako oddajanje javnih
naročil, predložitev ponudb ter sklepanje pogodb z
naštetimi subjekti poteka po teh postopkih. Predmet
javnega naročila so nakup in najem blaga ter oddaja
del in storitev v najširšem smislu. Sem spadajo
tako nakup in najem nepremičnin in potrošnega materiala
kot oddaja del in storitev materialne narave, gradnja
objektov, vzdrževalna dela, oddaja del in storitev
nematerialne narave, projektantske, svetovalne in
druge intelektualne storitve. Predlog zakona pa vključuje
tudi prodajo ali oddajo v najem osnovnih sredstev, inventarja
in potrošnega materiala, predvideno pa je, da se z oddajo
javnega naročila izpelje vsako financiranje ali sofinanciranje
programov iz sredstev javnih financ. Odredba ali predlog
zakona določata različne načine oddaje javnih naročil. Izbira
načina javnega naročila v najširšem smislu oziroma odločitev,
kateri javnih razpis izpeljati, je v pristojnosti naročnika,
odvisna pa je od vrste in predmeta javnega naročila. Odredba
določa, da sme naročnik oddati ponudniku javno naročilo le s
pogodbo na podlagi izvedenega javnega razpisa oziroma v
določenih primerih brez javnega razpisa. Pri oddaji javnega
naročila veljavna odredba določa dva načina izvedbe javnega
razpisa, na podlagi javnega razpisa za izbiro izvajalca brez
omejitev ali pa na podlagi javnega razpisa za izbiro izvajalca
s predhodnim ugotavljanjem sposobnosti. Predlog zakona v tem
delu prinaša številne novosti, to so dvostopenjski javni
razpis oziroma informativni razpis, javni razpis za izbiro
izvajalca s predhodnim ugotavljanjem sposobnosti za tako
imenovane dvorne dobavitelje in javni razpis za prodajo ali
oddajo v najem ter za financiranje ali sofinanciranje
projektov. Naročnik mora z izbranim ponudnikom skleniti pisno
pogodbo. Z neposredno pogodbo sme naročnik oddajati javno
naročilo le v primerih in ob pogojih, določenih z zakonom.
Ti primeri so v predlogu zakona točno določeni.

