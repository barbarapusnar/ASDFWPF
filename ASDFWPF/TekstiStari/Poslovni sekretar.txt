Poslovni sekretar analizira in rešuje probleme, 
ki zadevajo snovanje in uvajanje sodobnih rešitev 
na področju organizacije dela in informacijskega 
sistema v tajništvu in pisarnah. Vodi in organizira 
aktivnosti na podlagi terminskih planov za menedžerja 
oziroma predpostavljenega. Sodeluje pri pripravi 
materialov za seje, vodi poslovno korespondenco 
in dokumentarno gradivo. Sodeluje pri nabavi, 
načrtovanju in razporejanju računalniške in druge 
opreme in sredstev, potrebnih za izvajanje delovnega 
procesa. Ugotavlja delovne prispevke posameznikov 
v tajništvu in administraciji. Vodi in ažurira 
kadrovsko evidenco in ureja druge dejavnosti 
vodilnih delavcev in sodelavcev. Pripravlja 
poslovne analize, nadzoruje stroške, vodi evidenco 
podpisanih pogodb in sestavlja poročila. Njegovo 
delo lahko zajema predstavitev podjetja ali ustanove 
obiskovalcem, odgovoren je za stike z javnostmi 
in koordinacijo tovrstnih aktivnosti. Samostojno 
komunicira s strankami in poslovnimi partnerji, 
organizira službene poti in skrbi za protokolarne 
zadeve pri sprejemu obiskovalcev. Sestavlja strokovne 
dopise, zapisnike, vloge in samostojno rešuje 
upravne zadeve. Njegova vloga je zahtevnejša, 
če vodi večjo ekipo sodelavcev. V tem primeru 
skrbi za razvoj podrejenih sodelavcev, sodeluje 
pri izobraževalnih programih, skrbi za pretok 
informacij in koordinacijo dela na vseh stopnjah. 
Za svoje sodelavce pripravlja predloge za prerazporeditve 
in napredovanja. Poslovni sekretar lahko 
dela na področju socialnih in upravnih zadev, 
korespondence, izobraževalne in kadrovske dejavnosti, 
zavarovalništva, koncesij in odnosov z javnostmi. 
Zaposlen je kot referent za socialno zavarovanje, 
za koncesije, kot poslovno upravni tajnik, vodja 
pisarne ali vodja kabineta. Poslovne sekretarje 
iščejo delniške družbe za izvedbo pomembnejših 
organizacijskih in tajniških del. Lahko vodi 
določeno skupino ljudi, ki so mu podrejeni ali 
ima pomočnika za manj pomembna administrativna 
opravila. Na področju stikov z javnostmi pripravlja 
tiskovne konference in predstavlja podjetje ali 
ustanovo navzven. Pri delu uporablja elektronske 
medije, predvsem osebni računalnik, telefon, 
kalkulator in tiskalnik, elektronsko pošto in 
internet. Fotokopirni stroj in telefax uporablja 
po potrebi. Delovni dokumenti so pretežno zaupne 
narave. To so zapisniki sej kolegijev, uprave, 
finančna poročila in načrti, ki so pogosto zgolj 
internega značaja. Ker je poslovni sekretar 
usposobljen za samostojno delo, so njegovi izdelki 
strokovni dopisi, zapisniki sej in drugi dokumenti, 
ki jih pripravi sam. To so tudi različne analize 
poslovanja, načrti in poročila, predlogi za reorganizacijo, 
kadrovsko zasedenost in izobraževalno dejavnost. 
Samostojno rešuje upravne zadeve in izdaja odločbe. 
Predlaga izboljšave informacijskega sistema. 
Pri predlogih upošteva vse dejavnike, ki bodo 
vplivali na končni rezultat. Če deluje kot vodja, 
skrbi za motivacijo, učinkovitost in uspeh podrejenih 
in za njihovo izobraževanje. 
